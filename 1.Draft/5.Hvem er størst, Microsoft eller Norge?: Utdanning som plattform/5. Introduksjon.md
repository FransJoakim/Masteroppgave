
# Hvem er størst, Microsoft eller Norge?: Utdanning som (politisk/økonomisk) plattform

Hvem er størst, Microsoft eller Norge? Dette var spørsmålet jeg stilte meg selv tidlig høsten 2017, et år jeg først leste om Microsofts satsning innen utdanning og var på ungdomsskolen jeg kaller for «Mellomstad» for å observere adopsjonen av Office 365. De globale teknologiske aktørenes tilstedeværelse i skolen kunne sies å oppleves på en skala der det ene var bakgrunn for det andre og omvendt. Dette kunne betegnes som enorme størelser som en enkelt observatør vel knapt kunne begynne å stille spørsmål ved? Spesielt med tanke på at et globalt forskningsfelt sånn som utdanningslitteraturen knapt virket til å ense disse aktørenes nærvær. Likevel var disse aktørene både tilstede og synlige i elevenes, lærernes og administrasjonens hverdag. Kunne det være at skoleforskningen og utdanningsvitenskapen som felt selv var innesluttet i disse størrelsene? Utdanningen i Norge hadde vist seg å være situert innen et transnasjonalt teknovitenskapelig miljø samtidig som den åpne koordineringsmetoden gjorde at dette sensitive politiske området aldri oversteg nasjonalstatens legitime handlingsrom (autoritet). Om 'Norge' og norsk skoles handlingsrom selv bygget på og muliggjorde disse globale aktørenes infrastrukturering-arbeid kunne grenseflater i den digitaliserende skolen slik som skyen kanskje beskrives som det John Law og Anne Marie Moll har kalt for 'brann-rom': samtidig tilstede og fraværende.

I dette kapitellet beskriver jeg måten restruktureringen av utdanningssektoren og rekonfigurasjonen av relasjonen mellom «UDIR 2.0» og 'databehandlingsansvarlige' (skoleeier) var situert innen (grense)arbeidet med Fagfornyelsen. Jeg beskriver mitt møte med UDIR igjennom min deltagende observasjoner innen fire forskjellige 'hybride forum' @callon2011essay, samt samtaler med to representanter fra UDIR og en fra Uninett/Unit over en periode på to år, fra høsten 2017 til våren 2019. Mitt spørsmål er hvordan 'brukeropplevelsen' politiseres i relasjon til reformen av læreplanen og dybdelæring som en form for livslang læring. Jeg observerer hvordan Fagfornyelsen ble knyttet til (ideen om) *utdanningen som en plattform* og regjeringens digitaliseringsstrategi i skolen. På denne måten var 'fornyelsen av fag og kompetanser i fremtidens skole' som sak ko-modifisert sammen med 'norsk edtech': Utdanningen-som-en-plattform, og mer spesifikt den 'nye generasjonen felles elektronisk idenitet' (Feide 2.0) i utdanningen, griper på denne måten inn i målstyringen av 'kvalitet i norsk skole' (LK06) og singulariserer norsk skole som 'ledende' innenfor et globalt marked.
