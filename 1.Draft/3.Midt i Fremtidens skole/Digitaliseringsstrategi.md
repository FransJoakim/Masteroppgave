
## Digitaliseringsstrategi i grunnopplæringen

I 2017 kom regjeringen, via Kunnskapsdepartementet (KD), med en digitaliseringsstrategi for grunnopplæringen for perioden 2017-2021 som het Framtid, fornyelse og digitalisering. Strategien var den første av sitt slag, til tross for at digitale verktøy lenge hadde spilt en viktig rolle innenfor utdanningen på alle nivåer av grunnopplæringen (barneskole, ungdomsskole og videregående opplæring). Formuleringen av denne ’strategien’ for digitaliseringen av skolen etablerte et hva og et hvordan, samtidig som det også forutsatte «digitalisering» som en problemstilling som politiserte forholdet mellom administrasjon og opplæring: en forandrende forretningsmodell og/eller institusjonell økologi (Star & Griesemer, 1989).

I introduksjonen på strategien sto det at:
«IKT-næringen har blitt en stor verdiskaper og sysselsetter, og leverandør til alle andre næringer og sektorer. For å utnytte mulighetene digitalisering gir er det behov for stadig både mer spesialisert og bedre generell IKT-kompetanse i samfunnet. På den ene siden trenger samfunnet flere IKT-spesialister og flere personer med tverrfaglig IKT-kompetanse. På den andre siden trenger alle en generell digital kompetanse som gjør oss i stand til å utnytte tjenestene som utvikles, utføre arbeidsoppgaver ved bruk av IKT, gjøre sikre valg i vår digitale hverdag og sikre vårt personvern. Arbeidslivet er avhengig av at utdanningssystemet leverer arbeidstakere som er oppdaterte og har de ferdighetene og den kompetansen de trenger i sin yrkesutøvelse.» (Kunnskapsdepartementet, 2017a)

Å forstå digitaliseringsstrategien for grunnopplæringen sin relasjon til Difi og Digital Agenda sitt moderniserings- og omstillingsmandat var viktig på grunn av måten det grep inn i, og var gjort ledende for, velferdsstatens politikk ovenfor økonomiske utviklinger som var forstått som dominerende innenfor en global historisk fremtid. Om samfunnsoppdraget til direktoratet sa Difi-direktøren at:

«Vi må omstille oss – også i offentleg sektor – viss det framleis skal vere mogleg å sikre eit høgt velferdsnivå i åra som kjem. Det er det samfunnsoppdraget og strategien til Difi fram til 2020 handlar om: Vi skal få omstilling til å skje.» (Difi, 2014)

Strategiens mål var basert på fem prinsipper hentet fra den nasjonale strategien Digital agenda for Norge, utgitt av Direktoratet for forvaltning og ikt (Difi) som arbeidet med å modernisere og omstille offentlig sektor som én helhet. Prinsippene het: «Brukeren i sentrum», «Digitalisering er en vesentlig innsatsfaktor for innovasjon og økt produktivitet», «Styrket digital kompetanse og deltakelse», «Effektiv digitalisering av offentlig sektor», og «Informasjonssikkerhet, personvern og dokumentasjonsforvaltning». Difis lå under Kommunal- og moderniseringsdepartementet (KMD) og deres mandat og prinsippene i strategien berørte en rekke sektorer og institusjoner eid og drevet av statlige organer på fylkes og kommune nivå, innkludert Kommunenes Sentralforbund (KS) som bla. ledet forhandlingene med Utdanningsforbudnet og andre fagorganisasjoner i skolesektoren. Denne relasjonen mellom strategien i grunnopplæringen (KD) og i offentlig sektor (KMD) mer generelt var viktig for å forstå hvordan læreplanverket som infrastruktur og et offentlig gode.

Digitaliseringsstrategien til regjeringen grep inn i ko-modifiseringen av kompetansemålenes ontologi. Det var UDIR som først hadde singularisert denne ontologien ved å skape et statlig eid monopol. Dette kunne beskrives som en typisk ’norsk’ markeds-modell, eller form for markedisering. Ontologien gjorde det mulig å etablere regnskapsystemer som knyttet sammen systemer for læring og administrasjon i det som het læringsadministrative systemer. Bedre kjent som et learning management system (LMS). Dette hadde vist seg å være ekstremt suksessfullt på den måten at norske LMS raskt ble verdensledende innen skole (K12) segmentet av dette markedet, samt blant universiteter og høyskoler (UH) her til lands. Itslearning, som ble startet av en gruppe studenter på Universitetet i Bergen i 1999 etablerte etter hvert et monopol blant norske aktører og har beskrevet seg selv som en av verdens raskest voksende teknologi-selskaper (Itslearning, 2018), til tross for at denne situasjonen har vært sagt å ha endret seg kraftig i det fremvoksende digitale sky-tjeneste landskapet de siste årene.
