
Thue (ibid, s. 92-93) fortsetter:
«Norsk skolehistorie har tradisjonelt speilet noen mer allmenne trekk ved norsk historieskrivning. Den har vært preget av metodologisk nasjonalisme ved at skoleutviklingen har vært... oppfattet i hovedsak som formet av «nasjonsimmanente» drivkrefter. Og den har utgjort... en teleologisk historieskrivning der alle fortellingens ledd peker frem mot et bestemt logisk endemål: den sosialdemokratiske enhetsskolen. Ut fra en slik grunnfortelling er det ikke åpenbart hvordan dagens norske skoleutvikling skal forstås... eller hvordan den er egnet til å veilede den aktuelle skolepolitiske debatten... Spissformulert kan man si at dagens norske skole ikke lenger fremstår som endepunktet for en lang nasjonal utvikling, men snarere som et produkt av brytninger mellom sterke internasjonale endringsimpulser og mer eller mindre seiglivede nasjonale tradisjoner på utdanningsfeltet.»
«De komparative internasjonale undersøkelsene og anbefalingene bygger på et premiss om at tiltak som har vist seg virkningsfulle i én nasjonal kontekst, kan og bør gi retning til reformer også i andre land. Slik står OECD-diskursen i et spenningsforhold til utdanningshistoriens metodologiske nasjonalisme.»
