LÆRINGSMÅL OG MÅLEPRAKSIS I SKOLEN

Jeg har studert hvordan målingen av læring har blitt problematisert i utredningen som ble brukt som
grunnlag i utviklingen av «fagfornyelsen» som en kommende reform.
Mål og målepraksis knytter sammen aktører på tvers av verdener. Jeg har studert utbyggingen av en
informasjons-infrastruktur av globale proporsjoner. Pisa og andre tester som danner grunnlag for
globale målinger har i løpet av de siste tjue år hatt en stor effekt på den nasjonale debatten rundt
organiseringen av skolen. Fra et infrastruktur-perspektiv har innføringen av nasjonale prøver, som ble
innført kort tid etter Pisa, hatt betydning for koordineringen av IKT standarder blant norske skoler.
For å skape standardiserte målinger av læringen til norske elever, slik at det skapes et likt
utgangspunkt for vurdering, trengs det også et en måte å synkronisere det hele på, slik at en man
ikke risikerer at prøven «lekker» ut til offentligheten. Digital informasjonsteknologi spiller derfor en
sentral rolle i å gi alle et likt utgangspunkt. Nasjonale prøver har erstattet avgangsprøver i
grunnskolen. Jeg ønsker her å vise hvordan denne infrastrukturen har hatt effekt på vurdering og
organisasjonen av læring ut over å skape statistikk for politikere og utdanningsforskere.
Målepraksisen i skolen er også del av det som er kjent som målstyring, som også er assosiert med
‘New Public management’ eller neo-liberalisme. I motsetning til diskurs-analyse forstår jeg
læreplanen og dens dokumenter som teknologi. Endringene i læreplanen siden starten av 2000 tallet
har også en sammenheng med den transnasjonale målepraksisen. I læreplan-reformen
Kunnskapsløftet fra 2006 ble målstyring en del av måten lærerne arbeidet med både planlegging og
vurderingen av undervisningen. Dette er blitt betegnet som overgangen mellom en innholds-
orientert til en kompetanse-orientert læreplan og en «New Deal» i styringen av skolen.
Så vidt jeg vet finnes det svært få studier av læreplanen som et spesifikt digitalt dokument. Det er
interessant da den digitale teknologien også er med på å synkronisere skolen og måten reformen
gjøres.
